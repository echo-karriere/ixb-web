# Sommerjobb frister

_Dette er et informasjonsskriv til IT-studenter over hele landet fra deres respektive
linjeforeninger. Det gjelder et tiltak som linjeforeningene sammen har bestemt seg for
å gjennomføre for å bedre søknadsperioden til sommerjobb som foregår i starten av
hvert høstsemester. En liknende mail er sendt ut til alle bedrifter vi samarbeider med,
og vi håper du tar deg tid til å lese gjennom skrivet da det i høyeste grad angår deg
som skal søke sommerjobb i fremtiden._

## Hva er FIF?

FIF (Forente IT-foreninger) er et forum for landets IT-foreninger for å diskutere saker
som angår IT-studenter generelt. Her sitter styret i IT-linjeforeninger i Norge, deriblant styret til echo. (ITxBergen er ikke medlem)

## Bakgrunnen for tiltaket

De siste årene har man merket et økende press fra bedrifter på jobbfrister,
hovedsakelig for sommerjobber, og hvordan disse blir flyttet tidligere og tidligere for
hvert år. Enkelte bedrifter setter i dag frist for å søke sommerjobb så lenge som over
et år i forveien, noe FIF mener er altfor tidlig. Det siste året har denne situasjonen
vært oppe til diskusjon i FIF, og foreningene har nå, i samråd med
samarbeidsbedrifter, bestemt seg for å gjøre et tiltak for å bedre situasjonen for alle
parter.

## Tiltaket

Fra høsten 2019 trer derfor følgende tiltak i kraft hos alle linjeforeningene i FIF:

- Linjeforeningene publiserer ikke stillingsannonser for sommerjobb som har en søknadsfrist tidligere enn 1. oktober.
- Bedriftene oppfordres til å ha minst en ukes svarfrist på jobbtilbud.
- Linjeforeningene informerer sine studenter om tiltaket og gjennomføringen.

<br />
I tillegg til dette vil vi presisere at løpende opptak er lov, så lenge det ikke settes alternative frister eller direkte oppfordringer om å søke før 1. oktober. Bedriftene vil derfor kunne sende ut tilbud før 1. oktober. Har dere spørsmål er det bare å kontakte foreningen deres.

## Hva betyr det for deg?

Det vil si at fra og med høsten 2019 kommer ingen stillingsannonser med frist før
1.oktober til å publiseres gjennom oss. Det vil også si at vi ønsker og forventer at alle
våre samarbeidsbedrifter tilpasser seg dette for studentenes beste. Eventuelle
tidligere frister du kommer over strider imot retningslinjer fra et samlet FIF. Vi
håper og tror at du ser dette som et bra tiltak, og ønsker å stille deg bak avgjørelsen,
da ditt standpunkt som student er viktig i saken.

<br />
Hensikten er at dere skal ha mer tid til å vurdere muligheter, skrive søknader, gjennomføre
intervjuer og ta valg, og at prosessen ikke skal føles stressende og uryddig. Presset
de siste årene har ført blant annet til at studentene ikke får tid til å tenke over
hvor de vil søke, og de som får jobbtilbud føler seg presset til å signere før de
har tatt et gjennomtenkt valg. Vi tror at en mindre hektisk søknadsprosess gagner
både studentene og bedriftene. I praksis vil rekrutteringen foregå ganske likt som
tidligere, for eksempel under karrieredagene, men vi forskyver prosessen til å vare
lenger ut i semesteret.
<br />
Vi oppfordrer dere derfor til å ta dere god tid med søknadsprosessen, ikke la dere
presse til å søke tidligere enn dere er komfortable med selv, og til å bruke muligheten
til å be om lengre svarfrist for å kunne tenke gjennom eventuelle jobbtilbud dere
får.{" "}

## På vegne av foreningene:

- Abakus (NTNU)
- Online (NTNU)
- echo - Linjeforeningen for informatikk (UiB)
- Thilde (NTNU)
- Navet (UiO)
- Cybernetisk Selskab (UiO)
- Tromsøstudentenes Dataforening (UiT)
- Beta (UiA)
- ISI (UiS)
- Enigma (HIOF)
- Login (NTNU)
- Epsilon (NTNU)
- dagen@ifi (UiO)
- itDAGENE (NTNU)
- Datasci (NMBU)
- Syntax (NTNU)

## Andre foreninger som støtter tiltaket:

- Omega (NTNU)
- Teknologiporten (NTNU)
- Hybrida (NTNU)
- ITxBergen (Bergen)
